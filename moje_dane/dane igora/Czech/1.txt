Česko, plným názvem Česká republika, je vnitrozemský stát ve střední Evropě.[pozn. 4] Na jihu sousedí s Rakouskem, na západě s Německem, na severovýchodě s Polskem a na jihovýchodě se Slovenskem. Povrch má převažující ráz pahorkatin a vrchovin, podnebí je mírné, přechodné mezi kontinentálním a oceánickým typem. Skládá se ze tří historických zemí – Čech, Moravy a českého Slezska. Česko se dělí na na 14 samosprávných krajů, má rozlohu 78 870 km² a žije v něm 10,9 milionu obyvatel. Hlavním a největším městem je Praha; mezi další velká města patří Brno, Ostrava, Plzeň, Liberec a Olomouc. Většina obyvatel jsou Češi a Moravané, nejvýznamnějšími menšinami jsou Slováci a Ukrajinci. Úředním a nejrozšířenějším jazykem je čeština, částečně úředními jsou také slovenština a polština.[pozn. 2][pozn. 3]

Přemyslovské knížectví vzniklo v Čechách koncem 9. století v rámci Velkomoravské říše. V roce 1002 bylo České knížectví formálně uznáno jako říšské léno Svaté říše římské a v roce 1198 se stalo královstvím.[11][12] Po bitvě u Moháče v roce 1526 byly všechny země Koruny české postupně začleněny do habsburské monarchie. Téměř o sto let později vedlo české stavovské povstání k třicetileté válce. Po bitvě na Bílé hoře Habsburkové upevnili svou vládu. V době zániku Svaté říše římské v roce 1806 byly země Koruny české součástí Rakouského císařství a v roce 1867 se staly částí jeho nástupnického soustátí Rakouska-Uherska.

V průběhu 19. století se české země více industrializovaly a v roce 1918 se po rozpadu Rakouska-Uherska s koncem první světové války staly součástí první Československé republiky. Československo bylo jedinou zemí ve střední a východní Evropě, která zůstala parlamentní demokracií po celé meziválečné období. Po Mnichovské dohodě v roce 1938 nacistické Německo systematicky ovládlo české země, ale po druhé světové válce bylo v roce 1945 Československo obnoveno. O tři roky později převzal při státním převratu v roce 1948 moc komunistický režim a Československo se stalo totalitním státem východního bloku. Pokusy o liberalizaci vlády a ekonomiky byly potlačeny invazí do země vedenou Sovětským svazem během pražského jara v roce 1968. Roku 1969 vznikly v rámci nové československé federace dva národní státy, český a slovenský. Vládu komunistické státostrany ukončila v listopadu 1989 sametová revoluce, po které došlo k obnově demokracie. Dne 31. prosince 1992 bylo Československo pokojně rozpuštěno, čímž se osamostatnila Česká republika i Slovenská republika.

Česká republika je unitární parlamentní republikou, s prezidentem jako ceremoniální hlavou státu, zákonodárnou moc má dvoukomorový parlament. Je vyspělou zemí s rozvinutým sociálně tržním hospodářstvím s vysokými příjmy; sociálním státem s evropským sociálním modelem, všeobecnou zdravotní péčí a bezplatným vysokoškolským vzděláním. V indexu lidského rozvoje jí patří 32. místo. Česko je členem Organizace spojených národů, Evropské unie, schengenského prostoru, Severoatlantické aliance, Organizace pro hospodářskou spolupráci a rozvoj, Světové obchodní organizace, Mezinárodního měnového fondu, Světové banky, Rady Evropy, Organizace pro bezpečnost a spolupráci v Evropě a Visegrádské skupiny.